---
title: "蕎麦（そば）- Soba"
date: 2017-10-27T14:45:44+01:00
draft: false
---
La cucina giapponese è sempre più popolare anche in Italia. Dopo il boom del sushi, che ormai si trova persino al supermarket, sono nati numerosi nuovi ristoranti che propongono quasi tutte le specialità nipponiche. Negli ultimi tempi anche il ramen è diventato facile da reperire e di buona qualità.
Resta però ancora difficile poter mangiare una buona soba. Per questa è ancora necessario recarsi in Giappone.

Molto semplicemente, la soba può esser definita come spaghetti di grano saraceno. Se fatta artigianalmente, quindi tirata e tagliata a mano, la soba assomiglia come forma agli spaghetti alla chitarra, a sezione quadrata.

Soba fresca

Attenzione a non confondere la soba, fatta col grano saraceno, con la yakisoba o la chukasoba, che nonostante il nome sono piatti a base di spaghetti di farina bianca.

La soba diviene un piatto molto popolare durante lo Shogunato Tokugawa (1603 – 1868) nella città di Edo, l’odierna Tokyo, non solo perché appetitoso ma anche in virtù del fatto che le sue proprietà nutritive erano efficaci contro l’allora molto diffuso “beriberi".

Ancora oggi la soba è una pietanza diffusissima. La si trova sia in popolarissimi locali dove viene consumata in piedi per poche centinaia di yen (qualche euro), spesso situati nelle stazioni dei treni, sia in locali più costsosi in cui si può assaggiare soba di qualità più elevata.

Può essere servita in tantissimi modi. Di seguito ne citiamo solo alcuni:

- in semplice dashi (brodo a base di pesce e konbu, un tipo di alga)
- in brodo con l’aggiunta di carne o tenpura,
- in brodo con l’aggiunta di tofu fritto (kitsune soba),
- in brodo con l’aggiunta di residui della impanatura fritta della tenpura (tanuki soba, tipica di Osaka),
- in brodo con l’aggiunta di curry,
- in brodo con l’aggiunta di aringa (nishin soba , tipica di Kyoto),
- semplicemente bollita senza condimento, servita su un piatto di listelle bambù (se sulla soba vengono poste alghe essiccate il piatto viene chiamato zaru soba, altrimenti mori soba) e affiancata da una piccola coppa ripiena di tsuyu (dashi con salsa di soya e mirin, una specie di vino di riso un po' meno alcolico del sakè) in cui immergerla prima di portarla alla bocca; nello tsuyu ci si può aggiungere negi (cipollotto fresco tagliato fine) e wasabi. Finiti gli spaghetti si può versare un po' di acqua della bollitura, in cui è presente l'amido della soba, nello tsuyu residuo per poi bere il tutto.

Kitsune soba

Nishin soba

I puristi apprezzano la soba prodotta con 100% di grano saraceno ma nella maggior parte dei casi l’impasto viene realizzato con una miscela di farine. Per garantire una migliore lavorabilità viene aggiunta una certa percentuale di farina di grano tenero. Ovviamente più è alta la percentuale di grano saraceno più il gusto ne guadagna.
Ancora oggi è pratica abbastanza diffusa fare l’impasto e tirare la sfoglia in casa. E ovviamente, tra amici, le discussioni su come va fatta e su chi è più bravo a farla sono interminabili. Fortunatamente finisce spesso con un invito a casa di chi canta le lodi della propria soba, per un assaggio.
Ovviamente la soba si trova anche nei supermercati, essiccata come i nostri spaghetti, ma mangiata fresca è assolutamente una esperienza diversa.
È inoltre tradizione mangiare la soba all'ultimo dell'anno, poco prima della mezzanotte. Questa tradizione viene chiamata 年越しそば (toshikoshi soba, toshikoshi ha il significato di "passare al nuovo anno"), ed è di buon auspicio per l'anno nuovo.

Per chi scrive, ma ovviamente è un parere del tutto personale, la soba è il piatto più buono della cucina giapponese. Forse perché per mangiarla veramente buona bisogna volare fino in Giappone per andare al proprio ristorante preferito.
