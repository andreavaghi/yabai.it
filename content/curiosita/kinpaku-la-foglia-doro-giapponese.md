---
title: "Kinpaku, la foglia d'oro giapponese"
date: 2017-02-13T15:00:21+01:00
draft: false
---
L'artigianato giapponese è un mondo vastissimo e sotto diversi aspetti molto poco conosciuto al di fuori del paese. Mentre la ceramica, la carta o la lacca giapponese sono note e rinomate in tutto il mondo, molte altre forme artigiane rimangono praticamente sconosciute all'estero.

Un esempio su tutti è quello del kinpaku (金箔, letteralmente "lamina/foglio d'oro"), sottilissimi fogli d'oro che vengono utilizzati per decorare vasellame o altri oggetti di uso quotidiano, per oggetti sacri e kimono, e persino nella cucina!

Queste sottilissime lamine d'oro sono ottenute in un laborioso processo che si compie battendo ripetutamente il prezioso metallo fino a renderlo di uno spessore che arriva a 0,1 micrometri (0,0001 millimetri), tanto che basta sfregarle con le dita per farle praticamente scomparire.



Il metallo utilizzato non è quasi mai oro puro, ma una lega formata con determinate quantità di argento e bronzo, anche se l'oro rimane sempre in grande preponderanza. Questo avviene per due ragioni: la prima è che l'oro puro è più difficile da lavorare e quindi mischiandolo con altri metalli il processo risulta semplificato; la seconda è perché a seconda delle percentuali di argento e bronzo presenti nella lega è possibile ottenere diverse tonalità di colore.

Un mirabile esempio di utilizzo nell'architettura della foglia d'oro è il famosissimo tempio di Rokuonji a Kyoto, molto meglio noto col nome di Kinkakuji, il padiglione d'oro. Il celeberrimo tempio è interamente ricoperto di un tipo speciale di kinpaku, spesso cinque volte quello normale, per resistere meglio all'azione degli agenti atmosferici.


Oggi la produzione del kinpaku in Giappone avviene essenzialmente nella prefettura di Ishikawa, nel nord del paese, e principalmente nella splendida città di Kanazawa.
Non ci sono certezze sull'inizio di questa forma di artigianato, ma sappiamo che la città di Kanazawa era rinomata per la sua produzione di kinpaku già prima dell'epoca Edo (1603-1868). In quel periodo però gli shogun Tokugawa proibirono la lavorazione dei metalli preziosi al di fuori di certe aree e quindi Kanazawa dovette aspettare quasi tre secoli perché quest'arte potesse esservi di nuovo praticata.

A Kanazawa esistono numerosi laboratori che si occupano di kinpaku e c'è addirittura un museo dedicato a quest'arte, quindi se già non ci siete stati, sappiate che una tappa a Kanazawa nel vostro ideale viaggio in Giappone potrebbe risolvervi moltissimi problemi di souvenir!
