---
title: "Le Ceramiche Giapponesi"
date: 2016-03-02T15:06:55+01:00
draft: false
---
Parlare di ceramiche giapponesi significa addentrarsi in un affascinante mondo probabilmente sconosciuto ai più. Da occidentali siamo forse portati ad associarle ai prodotti di origine cinese, che non hanno avuto un grande successo nelle nostre case; si tratta in realtà di oggetti completamente unici, che vengono realizzati principalmente per consumare cibi e bevande, ma anche come raffinati complementi d’arredo. La loro caratteristica più affascinante è sicuramente quella di essere realizzate completamente a mano, senza l’utilizzo di macchine: il risultato è un insieme di pezzi unici, perfetti nella loro imperfezione, assolutamente in armonia tra loro. Un viaggio in Giappone permetterebbe sicuramente di apprezzare questi oggetti nel loro uso quotidiano, in alternativa Yabai vi offre l’occasione di conoscere questi prodotti comodamente da casa vostra.

Innanzitutto, va detto che l’idea di ceramica classica in Giappone è assai diversa da quella occidentale, perché mette in primo piano l’unicità, l’asimmetria, la diversità, il colore, al posto della simmetria e delle decorazioni riproducenti aspetti della realtà. La non conoscenza del vetro, poi, ha fatto sì che la ceramica venisse utilizzata non solo per scopi ornamentali, ma anche, ad esempio, a tavola per ciotole, piattini e anche bicchieri; le decorazioni e i colori utilizzati spesso riportano elementi che richiamano la pietanza che conterranno o la stagione, creando una perfetta armonia tra contenitore e cibo contenuto.

La produzione di oggetti antichi in ceramica ebbe inizio nel V secolo nella zona del Tempio di Kiyomizu a Kyoto (produzione Kiyomizu-yaki); nei secoli successivi, vennero creati oggetti in ceramica con particolari caratteristiche a seconda del periodo storico. Ma l’inizio della produzione “industriale” della ceramica giapponese fu nel XVI secolo, nel complesso di quattro forni di Motoyashiki, con la realizzazione principalmente di bollitori per il tè e piatti; più avanti la produzione si allargò anche a tazze da tè, vasi e utensili per la cerimonia del tè. Le ceramiche prodotte erano dette Tenmoku, ma nei secoli successivi si svilupparono una moltitudine di stili e tecniche di realizzazione, che ancora oggi rendono molto variegata la produzione. Qualche esempio:

    Ceramiche di produzione Raku (XVI-XVII sec): sono caratterizzate dalla particolare tecnica di produzione, ideata dal ceramista Chojiro, che consiste nel togliere i pezzi dal forno in cottura e quindi sottoporli a shock termici per essere colorati. Si dice che il maestro del tè Rikyu rimase impressionato dall’aspetto grezzo e dalla granulosità degli smalti delle tegole realizzate da Chojiro e gli ordinò di realizzare delle tazze da tè. Il risultato fu un oggetto dall’aspetto vecchio e molto usato, asimmetrico, fragile e senza decorazioni, in linea con i canoni del pensiero zen.
    Ceramiche Satsuma (XVI-XVII sec): prodotte originariamente nei forni di Kagoshima da ceramisti coreani, sono caratterizzate dalla pasta bianca con invetriatura color avorio e sobrie decorazioni.
    Ceramiche Mino-yaki (VII sec): prodotte nella prefettura di Gifu, sono considerate le antenate delle ceramiche usate nelle cerimonie del tè. Da questa produzione ebbero origine diversi stili: Shino (ceramica bianca con decorazioni in ossido di ferro e piccoli forellini), Oribe (smalto color verde scuro o nero), Kizeto (smalto dalla tonalità giallo opaco, con decorazioni botaniche verde vivace), Setoguro (smalto scuro, ottenuto estraendo la ceramica dal forno durante la cottura e facendola raffreddare rapidamente).

Insomma, come abbiamo visto, il mondo delle ceramiche giapponesi è assai ricco e offre prodotti interessanti per diversi gusti; ciò che sicuramente accomuna tutti i pezzi è la loro unicità e la loro perfetta armonia. Sono oggetti raffinati che non possono mancare nelle nostre case, sia come utensili sia come complementi d’arredo originali e ricercati.
Scopri le nostre ceramiche!
