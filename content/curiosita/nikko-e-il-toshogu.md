---
title: "Nikko (日光) e il Tōshōgū (東照宮)"
date: 2017-11-13T14:52:10+01:00
draft: false
---

Oggi vi portiamo in uno dei luoghi più famosi di tutto il Giappone, una popolarissima meta turistica sia fra i giapponesi che fra i sempre più numerosi stranieri che decidono di andare a visitare il Paese del Sol Levante: Nikko.

Situata nella prefettura di Tochigi, a circa 140 chilometri a nord di Tokyo, Nikko era famosa sin da epoca Kamakura (1185-1333) per la bellezza delle sue montagne, ma è oggi principalmente nota per i suoi numerosi templi, riconosciuti nel 1999 come patrimonio dell'umanità dall'UNESCO, e primo fra tutti il Tōshōgū (東照宮).

Il Tōshōgū è il santuario dedicato allo shogun Tokugawa Ieyasu, l'uomo che nel 1600 unificò sotto il suo dominio il paese dopo lunghi anni di sanguinose guerre civili, dando inizio all'epoca Tokugawa (o epoca Edo, dal nome della sua capitale, Edo, ovvero l'odierna Tokyo), un'epoca di relativa pace e grande prosperità economica e culturale che durò fino al 1868.

Il Tōshōgū ha uno stile molto diverso da quello del classico tempio giapponese, molto più "barocco", quasi più cinese che giapponese, con statue di legno dai colori sgargianti, intricate incisioni, orpelli e ornamenti in grande quantità, molto diverso quindi dalla semplicità e sobrietà che contraddistingue invece l'architettura nipponica più tipica.
Può piacere o non piacere (il grande Fosco Maraini per esempio detestava il  Tōshōgū e il suo stile), ma si tratta innegabilmente di uno spettacolo per gli occhi, qualcosa che è difficile possa lasciare indifferenti.

Qui si trova per esempio quella che è forse la più famosa incisione delle tre scimmie sagge (in giapponese  三猿sanzaru o san'en, che significa più semplicemente "le tre scimmie"), ovvero tre scimmiette che si tappano rispettivamente gli occhi, le orecchie e la bocca, e che esemplificano il proverbiale "non vedere il male, non ascoltare il male, non parlare del male".

Altra famosa incisione è quella del gatto che dorme. C'è chi dice che rappresenti lo spirito guardiano di Tokugawa Ieyasu, che finge di essere addormentato mentre invece è sempre pronto a balzare all'attacco, e chi invece sostiene che si tratti di un puro simbolo di pace interiore, perché sul retro del pannello del gatto sono incisi due usignoli che volano: il gatto, naturale predatore, si trova in un tale stato di pace da rimanere addormentato nonostante dietro di lui si trovino due possibili prede che frullano le ali.

A parte gli aspetti puramente architettonici, i santuari che popolano Nikko sono estremamente suggestivi anche grazie al fatto di essere praticamente posizionati nel bel mezzo di una foresta.
Percorrere le vie che separano un tempio dall'altro è una camminata discretamente impegnativa, con molte salite e discese, costantemente avvolti da una coltre di alberi che sembra quasi non avere mai fine.

Non esiste un momento dell'anno migliore dell'altro per recarsi in questo luogo, perché ogni stagione dona a questo complesso di templi un'atmosfera così particolare che è impossibile stabilire in maniera oggettiva quale sia la migliore.
In inverno il paesaggio divenuto bianco per la neve contrasta con le sagome nere degli alberi che si stagliano in ogni direzione; in primavera il verde delle foglie appena spuntate si macchia delle chiazze di colore degli alberi in fiore; in estate immergersi fra i templi circondati dagli alberi e dal frinire delle cicale riesce come a dare l'impressione di trovarsi all'interno di un film di animazione di Miyazaki; l'autunno infine colora la foresta con mille tonalità diverse di splendidi gialli e rossi.

Nikko è una tappa ideale per in viaggio in Giappone e trovandosi così vicino a Tokyo è perfetta anche per chi non ha la possibilità di fare vacanze molto lunghe ed è costretto a contenere i tempi per gli spostamenti, dato che si può senza troppi problemi andare e tornare in giornata. Trattandosi di una città termale, chi avesse invece a disposizione un po' più di tempo può anche decidere di passare la notte qui e rilassarsi alle onsen ( 温泉, "terme" in giapponese) dopo le fatiche della giornata.

Che abbiate più o meno tempo a disposizione, Nikko è sicuramente uno di quei luoghi che non dovrebbe mancare nell'elenco delle cose da vedere in un viaggio in Giappone, soprattutto se si tratta della prima volta.

Vi lasciamo con il link ufficiale della Nikko City Tourism Association, sicuri che qui potrete trovare ancora nuovi spunti.

http://nikko-travel.jp/english/

