---
title: "Umeshu Illustre Sconosciuto"
date: 2016-08-27T15:05:42+01:00
draft: false
---
Quando si parla di alcoolici giapponesi, è inevitabile che si pensi al sakè. È normale, è in effetti l'alcoolico più conosciuto, tra quelli giapponesi. Si accompagna perfettamente ad una cena in una izakaya (la "trattoria" giapponese), o si può bere anche da solo, caldo in inverno e freddo d'estate. Un po' come per il vino, se ne decantano le varie caratteristiche, profumi ed aromi. Ma per qualche motivo che ancora ci sfugge, fa molta fatica ad essere apprezzato qui da noi.
Mentre la cucina giapponese diventa sempre più popolare, il più famoso degli alcoolici non riesce a sfondare.
Ed allora, proviamo a vedere se qualche altra bevanda giapponese può incontrare il nostro gusto.

Pensando che da noi il limoncello è uno degli alcoolici più popolari, ci viene naturale provare a presentare su Yabai.it un alcoolico che, per il modo in cui viene prodotto e per la sua dolcezza, può essergli paragonato: l'umeshu (梅酒　梅 = ume o prugna, 酒 = shu o liquore, alcoolico).
L’ingrediente principale è, per l'appunto, l'ume, che viene generalmente tradotto in prugna. In realtà si tratta di un frutto che, pur appartenente alla famiglia delle rosacee, come la prugna,
ha caratteristiche differenti. Il suo nome scientifico è Prunus Mume. All'aspetto, assomiglia forse più all'albicocca. L'ume più pregiato proviene dalla prefettura di Wakayama, zona a sud di Osaka, famosa anche per i mandarini (mikan).
Dato che ci troviamo su Yabai.it, non possiamo non ricordare che una delle varietà di ume è proprio la yabai (野梅) o prugna selvatica.
Ancora acerbo, l'ume viene immerso e lasciato macerare nello shochu (焼酎), un distillato tipico giapponese.
Il risultato è una bevanda vellutata al palato, dolce ma con qualche nota aspra. La gradazione è attorno ai 15°, tale da rendere l'umeshu facile da bere. Il colore tende all'ambra.

Si può bere in vari modi. Bevuto così com'è, straight, permette di apprezzarne tutto l'aroma, corposo ed elegante.
D'estate può essere bevuto on the rocks, aggiungendo un paio di cubetti di ghiaccio o può essere allungato con acqua tonica o soda, per renderlo più leggero e farlo diventare una bibita molto rinfrescante.
In Giappone si usa molto allungarlo con il tè verde.
Con un po' di fantasia, ci si può divertire ad utilizzarlo per inventare sfiziosi cocktails.

L'ume è presente nella tradizione giapponese, sia artistica che culinaria, da tempi antichi; lo si trova decantato in poesie, riprodotto in dipinti, al pari dei ciliegi (sakura). Addirittura gli si attribuiscono, storicamente, virtù terapeutiche.
Già nel VII secolo, l'ume è citato nel Man'yoshu (la più antica collezione di poesie waka) in ben 118 poemi, più di quanto venga citato il ciliegio.
Nel 918 è citato nell'Honzowamyo, il più vecchio dizionario farmaceutico giapponese.
Si narra che nel 960, l'imperatore Murakami guarì da una malattia, bevendo un infuso a base di ume e kombu (un genere di alga tutt'ora molto utilizzata nella cucina giapponese).
Lo si ritrova, poi, in una antica pubblicazione medica, l'Ishinho.
Nel 1697, l'Honcho shokkan, un libro di cucina giapponese, ci parla dell'umeshu utilizzato come medicinale, per combattere infiammazioni della gola, raffreddore ed inappetenza.
Ancora oggi, in Giappone, l'ume è ampiamente utilizzato come rimedio casalingo, per alleviare raffreddori e sensazioni di stanchezza.

Per finire, ecco una semplice ricetta per preparare in casa l'umeshu.

Ingredienti: ume non ancora mature, zucchero di canna, shochu.
Attrezzatura: un contenitore di vetro sigillabile ed una bilancia.

Togliete i piccioli e lavate bene la frutta. Prestate attenzione ai piccioli, perché sono abbastanza profondi.
Prendete una quantità di ume tale da riempire metà del contenitore. Pesate la frutta. Pesate poi lo zucchero di canna, in modo tale che sia pari alla metà del peso della frutta.
Disponete nel recipiente un primo stato di ume. Su di questo create uno strato di zucchero e procedete, sempre a strati, fino ad ultimare gli ingredienti.
A questo punto versate lo shochu, fintanto che questo ricopra abbondantemente (fino a circa 2 cm) il contenuto.
Chiudete attentamente il recipiente e lasciatelo al riparo dalla luce per circa 6 mesi. Di tanto in tanto agitate il contenitore, per mescolare bene lo shochu con lo zucchero.
Dopo circa 6 mesi l’umeshu è pronto da bere. Tempi di macerazione più lunghi (anche 2 anni) portano ad un liquore più intenso, quindi si può pensare di preparare diversi lotti per poter poi degustare l'umeshu nei suoi diversi stadi di invecchiamento.
Non dimenticatevi che alla fine, una volta ultimato il liquore, potrete anche assaggiare la frutta avanzata. 
