---
title: "Il curry giapponese"
date: 2017-05-29T14:52:39+01:00
draft: false
---
Curry? Ovviamente India. No? Allora Thailandia? 
Mai più ci verrà in mente il Giappone.

E invece uno dei piatti più popolari in Giappone, talmente popolare da essere ormai considerato una specialità locale, è proprio il curry.

Durante il Periodo Meiji (1868-1912), dopo che nel 1854 il Commodoro Perry, della marina militare americana, forzò l’apertura del Paese verso il commercio con le potenze economiche del tempo, nei porti giapponesi iniziarono ad attraccare navi di diversa provenienza.

Tra queste anche molte navi della marina militare inglese, i cui equipaggi usavano mangiare frequentemente stufato di manzo insaporito col curry. Questa pietanza fu allora introdotta anche nel menù della marina militare giapponese.
In seguito arrivò a diffondersi nei ristoranti giapponesi, ma inizialmente solo come curiosità “occidentale”.

La sua popolarità iniziò ad aumentare, restando però sempre confinata tra le specialità esotiche di importazione. La preparazione della polvere di curry era affidata all’esperienza di raffinati chef che usavano solo materia prima di provenienza britannica. 
In un secondo tempo anche in Giappone si iniziò a produrre localmente la materia prima, sebbene questa fosse considerata di seconda scelta, non all’altezza di quella di importazione.

Ma nel 1931 fu scoperto che alcune delle polveri, spacciate come di importazione e vendute ad alto prezzo, erano in realtà di produzione giapponese. Se ciò portò, da una parte, a un grave incidente diplomatico internazionale, allo stesso tempo permise al curry di produzione locale di essere finalmente considerato al pari di quello di importazione, in quanto questo evento dimostrò che non vi era differenza sostanziale tra le due produzioni.

La più grande spinta alla diffusione del curry in Giappone la diede l’introduzione negli anni sessanta di preparati di curry istantaneo, acquistabili oggi presso ogni supermercato. Questo preparato si presenta in blocchi solubili che ricordano come consistenza il nostro “dado”, e permette a chiunque di cucinare questo piatto anche senza essere uno chef di grande fama. Il risultato finale si presenta sotto forma di un liquido cremoso di colore bruno, che viene utilizzato per condire carni, verdure e anche pesci.

Il curry giapponese, che se servito insieme al riso viene chiamato カレーライス (karee raisu, da "curry rice"), è oggi talmente diffuso, popolare e apprezzato che si può trovare servito in locali diversissimi. A partire da catene di locali specializzati simili a fast food (il più famoso è probabilmente CoCo Ichibanya, a diffusione nazionale), per passare a piccoli locali che propongono curry di livello superiore e per finire con Caffè che all’ora di pranzo spesso improvvisano un semplice カレーライス per saziare i propri avventori.
Generalmente viene servito con riso in abbondanza, al punto che non si riesce poi a mangiare altro.

Oggi il curry giapponese viene impiegato per preparare una infinità di piatti succulenti: stufato di manzo, verdure di stagione, gamberi fritti, cotoletta di maiale (piatto popolarissimo, noto come katsu karee カツカレー); può essere disciolto nel brodo degli udon o della soba, addirittura nella zuppa del ramen.

Il preparato solubile (curry roux o  カレールー pronunciato karee ruu), proposto da molti produttori, è disponibile in varie gradazione di piccantezza. Da estremamente delicato, adatto anche ai bambini, fino a estremamente piccante, per chi ama le sfide (attenzione a quanto riportato sulla confezione: 甘 amai = dolce; 中辛 chuukara = mediamente piccante; 辛 karai = piccante).

In Italia il curry roux è oggi reperibile online o negli alimentari che vendono prodotti di importazione.

Di seguito proviamo a spiegare come, partendo dal curry roux, si prepara un semplice curry rice con carne di manzo (per la preparazione del riso leggete qui).

 

カレーライス per 5 persone

Ingredienti 

120 gr. di curry roux

500 g di carne di manzo tagliata per spezzatino

2 cipolle tagliate a piccoli pezzi

1 carota tagliata a piccoli pezzi

2 patate medie tagliate a pezzi grossi

4 cucchiai d’olio (va benissimo il nostro extravergine di oliva)

700 ml di acqua

1000 g di riso bianco cotto (circa 400 g di riso crudo)

 

Preparazione

Scaldare l’olio in una padella. Far soffriggere le cipolle e la carne per circa 3 minuti, fintanto che le cipolle imbiondiscono.

Aggiungere le carote e le patate e saltare il tutto per qualche istante.

Versare il contenuto della padella in una pentola. Aggiungere l’acqua e portare a ebollizione. Ridurre la fiamma e far cuocere a fuoco basso per circa dieci minuti, fino a che la carne sia sufficientemente tenera.

Spezzettare il curry roux e metterlo nella pentola insieme agli altri ingredienti in cottura. Mescolare il tutto a fuoco basso, controllando che i pezzi di curry roux si sciolgano completamente, per altri cinque minuti.

Su ogni piatto (vanno bene sia il piatto piano che la quello fondo o, perché no?, magari un piatto della linea Ninshu) porre circa 200 gr di riso bianco, in modo da coprire metà del piatto. Versare sulla parte libera del piatto un abbondante mestolo di curry.

Il カレーライス si mangia col cucchiaio, mescolando un po' di riso con un po' curry. Fate attenzione alle giuste proporzioni, in modo da non arrivare alla fine con solo riso o solo curry nel piatto.
