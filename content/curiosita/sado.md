---
title: "Sado 佐渡"
date: 2017-08-28T14:47:25+01:00
draft: false
---
Oltre a Tokyo, Kyoto coi suoi mille templi, il monte Fuji, Hiroshima con la sua tragica storia e i tanti altri posti che possono venire in mente quando si decide di organizzare un viaggio in Giappone, esistono una miriade di piccole gemme nascoste che non sono molto note al di fuori dell’arcipelago.

Una di queste è per esempio l’isola di Sado (佐渡), o Sadogashima (佐渡島), una grossa isola di circa 850 km2 , la sesta per grandezza in tutto il paese, al largo delle coste della prefettura di Niigata nel Mar del Giappone, a nord-ovest di Tokyo.

Sado è raggiungibile solamente in traghetto dalla città di Niigata (la più facilmente accessibile) o da quella di Joetsu.
L’intera isola è amministrativamente classificata come “città di Sado”, ma al suo interno esistono diversi “villaggi” più o meno grandi.

Non esistono treni sull’isola, gli unici mezzi pubblici sono autobus e taxi, quindi potrebbe essere l’occasione perfetta per noleggiare una macchina, una moto o magari una bicicletta e girare in piena libertà, anche considerando che il traffico praticamente non esiste.

Il simbolo dell’isola è l’ibis crestato giapponese (鴇, toki), uno splendido uccello molto raro che nel secolo scorso ha rischiato completamente di estinguersi.

Si possono visitare i resti delle antiche miniere d’oro o gli antichi templi sperduti fra le montagne, fare un giro sulle tarai-bune (たらい舟, letteralmente “barche-tinozza”), fare immersioni, praticare kayak in mare o anche semplicemente girare per l’isola senza una meta stabilita.

L’evento che però in assoluto richiama il numero maggiore di visitatori sull’isola è sicuramente l’Earth Celebration, un festival musicale che si tiene ogni anno in un fine settimana di metà agosto, organizzato dai Kodo, un gruppo di percussionisti giapponesi molto famosi anche all’estero.
Si tratta solitamente di una tre giorni di musica ed eventi culturali che si svolgono in tutta l’isola, anche se i concerti principali si tengono nella zona del porto di Ogi, sulla punta meridionale di Sado.

Sicuramente si tratta di un viaggio che richiede una certa dose di preparazione, tempo e capacità di adattarsi perché Sado non offre tutte le comodità che ci si può aspettare di trovare in una metropoli giapponese, ma sicuramente può essere l’occasione di scoprire qualcosa di assolutamente nuovo e di diverso rispetto al Giappone visto in un classico giro turistico.



Se questo piccolo articolo vi ha incuriosito, ecco qualche link che vi potrebbe essere utile!
