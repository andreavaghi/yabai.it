---
title: "Nihon Sankei, i tre più bei paesaggi del Giappone"
date: 2017-01-30T15:01:39+01:00
draft: false
---
Per quanto l'immaginario del Giappone moderno sia forse maggiormente legato alle sue futuristiche metropoli dalle mille luci e cartelloni pubblicitari, costantemente vive e attive a qualsiasi ora del giorno e della notte, non bisogna dimenticare che il viaggiatore più disposto a uscire dagli schemi delle classiche mete turistiche ha la possibilità di scoprire paesaggi mozzafiato e luoghi ricchi di grandi bellezze naturali.

Certo, con poco tempo a disposizione è difficile riuscire a vedere molti posti che siano al di fuori degli itinerari turistici più standard, soprattutto se è la prima volta che ci si reca in Giappone, ma per chi ci è già stato e ha voglia di scoprire qualcosa di nuovo o per chi non ha paura di correre il rischio di perdersi un po', il Paese del Sol Levante ha moltissimo da offrire dal punto di vista paesaggistico.

Un buon punto di partenza sono i cosiddetti Nihon sankei (letteralmente "i tre paesaggi del Giappone"), ovvero tre luoghi che classicamente vengono portati ad esempio della bellezza della natura giapponese, tre paesaggi che fin da prima dalla loro codificazione in Epoca Edo, intorno alla metà del 1600, hanno ispirato pittori, poeti, scrittori e semplici viaggiatori, e che ancora oggi sono apprezzate mete per il turismo interno.

Il primo dei Nihon sankei è Matsushima, nella prefettura di Miyagi, a circa 350 km a nord di Tokyo.
Si tratta di una splendida baia naturale vicino alla città di Sendai, ricchissima di isole e isolotti coperti di alberi, in particolare di pini (matsu), che danno appunto il nome a questo luogo.

Il secondo è Amanohashidate, situata a nord della prefettura di Kyoto.
Anche in questo caso si tratta di una baia, che ha la particolarità di essere divisa in due da una striscia boscosa di terra e sabbia che congiunge le due estremità del golfo.

Il terzo e ultimo dei Nihon sankei è molto famoso anche all'estero e di sicuro vi sarà capito di vederne una foto. Si tratta dell'isola di Miyajima, nella baia di Hiroshima.
Miyajima ospita il tempio di Itsukushima, famoso soprattutto per il suo torii, il classico portale rosso situato all'ingresso dei templi shintoisti, che con l'alta marea sembra spuntare da in mezzo al mare.

Avremo modo in futuro di approfondire singolarmente ciascuno dei Nihon sankei, ma per solleticare il vostro interesse per adesso vi basti questa descrizione sommaria!

