---
title: "紅葉 (こうよう） Kōyō, le foglie rosse"
date: 2017-11-06T14:56:42+01:00
draft: false
---

Il Giappone ha un grande amore per gli eventi stagionali, che si tratti della fioritura dei ciliegi o dei susini, dell'ammirare la luna nel cielo autunnale quando si dice che riluca ancora più splendida o, più prosaicamente, i vari e importati Halloween, Natale o San Valentino.

Di questi eventi stagionali ce n'è uno in particolare che è più di tutti gli altri legato all'autunno e si tratta del kōyō (紅葉, detto anche momiji), ovvero "foglie rosse", un termine usato per indicare il cambiamento di colore delle foglie degli alberi, dal verde dell'estate a giallo, oro o rosso.
La stagione del kōyō parte da settembre nello Hokkaido, la più settentrionale delle isole dell'arcipelago giapponese, e con l'inoltrarsi dell'autunno si muove gradualmente verso sud, un po' come se fosse la fioritura dei ciliegi al contrario, che inizia invece da sud per spostarsi verso nord.

In questa stagione moltissimi giapponesi decidono di passare il proprio tempo libero recandosi nelle località dove questo meraviglioso fenomeno si presenta nelle sue forme più spettacolari, arrivando a percorrere anche centinaia di chilometri per poterlo ammirare.
Per farsi un'idea, basta pensare al fatto che la Japan Travel and Tourism Association pubblica ogni anno sul proprio sito una classifica dei luoghi migliori e un elenco aggiornato in tempo praticamente reale delle località dove è possibile osservare il kōyō.

Le prime notizie che abbiamo di quest'abitudine risalgono addirittura al Man'yōshū, la più antica raccolta di poesie giapponesi, risalente all'incirca all'VIII secolo, e il colore delle foglie d'autunno è uno dei temi ricorrenti delle composizioni liriche nipponiche di ogni epoca.

La bellezza e il tipo di colore del fogliame dipende naturalmente anche dall'albero e, come è facile immaginare, non tutti gli alberi sono uguali.
Particolarmente apprezzati per il colore rosso che assumono le loro foglie sono gli aceri (楓 kaede), mentre betulle (樺の木 kabanoki), salici (柳 yanagi) e gli alberi del ginko biloba (銀杏 ichō) sono quelli le cui foglie assumono le tonalità gialle più splendide.

I luoghi dove poter ammirare questo magnifico fenomeno sono davvero numerosissimi, ma alcuni sono particolarmente famosi.
Per esempio c'è il torrente di Oirase nella prefettura di Aomori, nell'estremo nord dello Honshu, che si trova anche molto vicino al lago Towada, un altro luogo molto noto per il kōyō.
Abbiamo poi Nikko nella prefettura di Tochigi, uno dei luoghi turistici per eccellenza del Giappone (per intenderci, è quello dove si trova il tempio con le famose tre scimmiette, quelle del "non vedo, non sento, non parlo"), i cui numerosi santuari assumono un aspetto veramente magico fra le tinte autunnali degli alberi.
Spostandoci ancora più a sud c'è poi naturalmente Kyoto: circondata da montagne e con tutti i suoi templi immersi nella natura, l'antica capitale in autunno si trasforma in uno spettacolo unico che attira turisti sia da dentro che da fuori il paese.

L'autunno in Giappone è considerato una specie di seconda primavera.
Il caldo afoso dell'estate si va dissipando, il tempo è tendenzialmente bello e solitamente fino almeno a inizi dicembre le temperature restano miti e non troppo fredde se non di sera, e per questo è una delle stagioni migliori (ferie permettendo) per organizzare un viaggio nell'arcipelago.
Se a questo unite la possibilità di poter ammirare il meraviglioso spettacolo offerto dal kōyō, un viaggio fra ottobre e novembre diventa l'occasione perfetta per non limitarsi a esplorare solo il classico Giappone turistico ma immergersi anche nella natura che il paese offre.

Per darvi una mano, vi lasciamo il link della pagina in inglese della Japan Travel and Tourism Association, sicuri che qui troverete un sacco di spunti per organizzare il vostro personalissimo viaggio alla scoperta delle "foglie rosse"!

Japan Travel and Tourism Association:
http://www.nihon-kankou.or.jp.e.wp.hp.transer.com/kouyou/

