---
title: "Ramen"
date: 2017-05-15T14:54:56+01:00
draft: false
---
Chiunque abbia letto un manga o guardato un anime o un film giapponese conosce, magari inconsapevolmente, il ramen.
Per dirla brevemente, si tratta di un piattone di spaghetti in brodo, guarniti con vari ingredienti.

Il ramen oggi è uno dei piatti più popolari della cucina giapponese e le ramen-ya (i ristoranti specializzati in ramen) si possono trovare anche nei più piccoli paesini della campagna giapponese. Non si tratta di un piatto facilmente replicabile in versione casalinga, data in particolare la complessità della preparazione della sua zuppa, e per questo andare a mangiarlo fuori è l'unica opzione per la maggior parte delle persone, e comunque la più comoda.

Il ramen nasce come piatto della cucina cinese, introdotto nelle città portuali aperte agli stranieri del tardo Periodo Edo, cioè intorno alla fine del 1800, ma col tempo è andato sviluppatosi in modo del tutto autonomo rispetto all'originale, tanto che oggi il ramen è divenuto prettamente un piatto della cucina giapponese e non ne esiste un esatto equivalente in Cina, a Taiwan o altrove.

Ma come è fatto il ramen?
Sono tre gli elementi che lo costituiscono, ovvero la zuppa, gli spaghetti e le guarnizioni finali.

Gli spaghetti del ramen sono fatti con farina di frumento mischiata a kansui, che è una particolare acqua alcalina che dà agli spaghetti del ramen un colore e un sapore differente rispetto ad altri tipi di pasta.
È possibile avere spaghetti di diverso spessore, da quelli sottili come capellini usati tradizionalmente nel ramen del Kyushu, fino a quelli spessi come bucatini, se non di più.
Spesso la dimensione degli spaghetti è già fissata in base al tipo di ramen che viene servito nel ristorante, ma capita di sovente che al cliente venga chiesto di quale spessore preferisce avere gli spaghetti.

Poi abbiamo la zuppa, che è forse il più importante degli elementi del ramen, e quello più complicato da preparare.
La zuppa è fatta da tre componenti, che sono il brodo, la salsa e l'olio aromatico.
Il brodo può essere fatto con un mix di svariati ingredienti, che vanno dalle ossa di maiale (da cui si ottiene il brodo tonkotsu), pollo, pesce, verdure, ossa di bovino e altro ancora.
La zuppa viene poi "tagliata" dalla salsa, di cui esistono essenzialmente tre tipi, che sono salsa di soia, sale e miso. Più il brodo è leggero e più la salsa sarà preponderante nella determinazione del gusto e viceversa.
Da ultimo, viene aggiunta una piccola quantità di olio aromatico, di cui esistono numerose varianti, che serve a rafforzare il gusto del piatto in generale.

Per finire, una volta riempito il piatto con la zuppa e aggiunti gli spaghetti, prima di essere servito il ramen viene ulteriormente guarnito.
La quantità e il tipo di guarnizioni dipende dal tipo di ramen e naturalmente anche dal prezzo, ma alcune delle guarnizioni più comuni sono per esempio uova sode o hanjuku tamago (ovvero uova sode ma cotte un po' meno in modo che il tuorlo risulti cremoso), oppure chashu, cioè fettine di  una specie di brasato di maiale, o ancora alga nori, menma (fettine fermentate di germogli di bambù), porri affettati, germogli di soia e chi più ne ha più ne metta.

Una nota finale sui posti in cui il ramen viene mangiato.
Trattandosi di un piatto molto laborioso perché l'essenziale processo di produzione del brodo richiede molto tempo e molta esperienza, il ramen migliore si trova naturalmente nei locali specializzati in questo piatto, le ramen-ya di cui parlavamo prima.
Non si tratta però di ristoranti per come ce li si potrebbe immaginare, sopratutto perché il ramen è concepito in Giappone come un fast-food, una pietanza veloce, sostanziosa e molto saporita che funziona da piatto unico. La classica ramen-ya quindi non è il ristorante dove andare "a cena fuori" e fermarsi a chiacchierare e bere qualcosa, no, è un posto dove entri, mangi e esci.

Normalmente il locale è composto da un grosso bancone, dietro al quale si trova il personale che prepara e serve il ramen, ed eventualmente anche alcuni tavoli (se lo spazio lo permette), anche se solitamente i clienti si siedono direttamente al bancone.
L'ordine si effettua o direttamente una volta seduti oppure tramite una macchinetta posta all'ingresso se non addirittura fuori dal locale. Quest'ultimo è un modo che a chi non è mai stato in Giappone potrebbe suonare parecchio strano, ma in ogni caso si tratta di una specie di distributore di ticket su cui sono indicati tutti i piatti presenti nel menù: si tratta semplicemente di inserire il denaro nella macchinetta, premere il pulsante corrispondente a quello che si vuole mangiare e bere, e infine consegnare al personale della ramen-ya il biglietto o i biglietti che la macchinetta avrà stampato.

In Italia fino a pochi anni fa era davvero difficile riuscire a mangiare del ramen e solo pochi ristoranti giapponesi lo preparavano, ma ultimamente hanno fatto la loro comparsa alcuni locali specializzati in ramen, soprattutto in grandi città come Roma e Milano.
Se questo articolo ha suscitato il vostro interesse potreste provare a cercare il locale più vicino a voi dove poter assaggiare questo eccezionale piatto della cucina giapponese (se siete di Milano, questi sono i posti preferiti dallo staff di Yabai: Casa Ramen, Ryukishin e per chi ama il miso Misoya), anche se il nostro consiglio non può essere altro che quello di mangiarlo in Giappone, anche se in questo caso correrete il rischio di rimanere sopraffatti dalla quantità e dalla varietà di tipi di ramen fra cui poter scegliere!
