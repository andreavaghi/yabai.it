---
title: "Kōyasan (高野山)"
date: 2017-11-16T14:45:33+01:00
draft: false
---

Kōyasan (高野山) è un posto magico.
Qui si è sviluppata una parte fondamentale della storia religiosa del Giappone. Nell’anno 816 il monaco Kūkai, noto anche col titolo onorifico di Kōbō-daishi (弘法大師, grande maestro dell’insegnamento buddhista) iniziò a costruire la sede della setta buddhista Shingon (真言, la vera parola), ancora oggi una delle maggiori scuole di buddhismo del Giappone.

E’ d’obbligo ricordare che Kūkai è anche colui che ha inventato i kana, i caratteri sillabici che hanno permesso di adattare l’uso degli ideogrammi cinesi alla struttura grammaticale del giapponese.

Kōyasan è un complesso di templi e monasteri situato nelle montagne del nord della prefettura di Wakayama. Kūkai scelse una località in una valle a circa 800m di altitudine, circondata da otto vette. In tal modo il plateau centrale e gli otto picchi starebbero a rappresentare un fiore di loto che insieme alla disposizione delle principali strutture rappresenterebbe il Mandala dei Due Regni (両界曼荼羅 ryōkai mandala), simbolo fondamentale per il buddhismo Shingon.

Nell’anno 816 Kūkai ricevette il permesso dall’Imperatore Saga per la costruzione del sito. Il complesso fu inaugurato nell’anno 819.

 Konpon Daitō

Oggi Kōyasan, oltre a essere il centro della scuola buddhista Shingon, è una attrazione turistica molto frequentata nel periodo estivo. Tanti sono i punti di interesse: il Daimon (大門, la porta di accesso - immagine di apertura), il Danjo Garan (壇場伽藍) complesso di molti edifici tra i quali il Konpon Daitō (根本大塔). Il Kongōbu-ji (金剛峰寺), tempio principale dello Shingon, ha al suo interno un bellissimo giardino di pietra.

Kongōbu-ji

Una facile camminata lungo il sentiero che si snoda all'interno di una foresta di cedri permette di attraversare l’antico cimitero con circa 200.000 tombe, e porta all’Okuno-in (奥の院), il mausoleo di Kūkai. Questa camminata è estremamente suggestiva all’imbrunire, quando la maggior parte dei turisti ha già fatto ritorno, soprattutto in autunno quando la vegetazione si colora di rosso e giallo, ma anche in inverno inoltrato quando la neve fa calare un quasi spettrale silenzio nella valle. Sempre che non crediate ai fantasmi….

Camminata verso l'Okuno-in

Camminata verso l'Okuno-in

Una giornata può bastare per visitare tutta l’area ma consigliamo assolutamente di fermarsi per la notte. Qui numerosi templi permettono di pernottare. Si può così provare l’esperienza di assaggiare la cucina del tempio, dormire in un posto sacro e svegliarsi presto la mattina seguente per assistere alle funzioni religiose. Al seguente link potrete trovare le informazioni necessarie per prenotare una stanza e non solo: eng.shukubo.net.

Il modo più semplice per raggiungere Kōyasan è tramite il treno, partendo dalla stazione di Nanba (Ōsaka), della compagnia Nankai.
Da Nanba, con la linea Kōya-sen (高野線) si arriva al capolinea (stazione di Gokurakubashi 極楽橋駅). Qui si cambia linea e si sale sulla bellissima funicolare (Kōyasan Cable Car, nankaikoya.jp) che si inerpica attraverso la foresta fino alla stazione di Kōyasan. Da qui un servizio di autobus porta fino alle principali destinazioni.

La funicolare che porta a Kōyasan

Se deciderete di andare in Giappone cercate di ritagliarvi il tempo per visitare Kōyasan. Ne vale la pena. La camminata attraverso la foresta e il vecchio cimitero è estremamente affascinante. Considerato che generalmente il primo approccio col Giappone è attraverso Tōkyō, passare per Kōyasan è un modo per rilassarsi e per poter confrontare due aspetti tra loro apparentemente inconciliabili del Giappone: modernità e spiritualità.
