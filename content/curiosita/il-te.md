---
title: "I tè giapponesi."
date: 2017-06-11T14:51:31+01:00
draft: false
---
Il tè nasce in Cina. Una antica leggenda cinese racconta che nel 2737 a.C., da un cespuglio, alcune foglie caddero in una pentola in cui stava bollendo dell’acqua. Era la pentola da campo di un imperatore cinese dell’epoca il quale, per puro caso, si ritrovò a degustare la nuova bevanda.

Leggende a parte, l’uso del tè in Giappone risale a un'epoca più recente. Grazie ai viaggi in Cina di emissari dell’imperatore, molte novità arrivavano presso la corte. Tra queste il tè, che nel 792 fu fatto assaggiare per la prima volta dall’imperatore agli invitati a un grande ricevimento.

Il tè divenne così, all’inizio, bevanda popolare tra le classi più benestanti. Come prodotto di importazione era però inizialmente molto costoso.

Durante il periodo Heyan, agli inizi del IX secolo, il tè divenne popolare tra i monaci buddisti. L’imperatore del tempo iniziò allora a supportare la coltivazione delle piante del tè in Giappone, più precisamente nella zona di Kyoto (allora Heyan-kyo).
Nonostante ciò, il tè rimase ancora per qualche secolo popolare solo tra l’aristocrazia.
E’ dal XII secolo che diviene bevanda largamente diffusa, grazie al maestro zen Eisai che, dopo un viaggio in Cina, lo diffuse in Giappone insieme a nuove specie, a oggi ancora coltivate.

Il tè oggi, nelle sue varie tipologie, è la bevanda per eccellenza in Giappone. Ovviamente il tè non viene bevuto solo secondo i riti della famosa Cerimonia (della quale parleremo senz’altro in futuro).
Oggi è una bevanda che accompagna un pasto, o che viene servita alla sua fine. Può essere bevuta a “merenda”, insieme ai dolci tipici giapponesi, i wagashi. Può essere servito caldo o freddo, a seconda della stagione. Lo si trova in bottiglia o lattina nei distributori automatici, presenti a ogni angolo delle strade giapponesi, caldo d’inverno e freddo d’estate.

Il nostro modo di dire “vediamoci per un caffè”, trasportato nell’arcipelago giapponese diviene "お茶しましょうか？" (ocha shimashoka), "ci prendiamo un tè?". 

Un modo forse desueto ma molto elegante per invitare per la prima volta fuori una ragazza è proporle di andare a prendere un tè: "お茶でもいいですか？" (ocha demo ii desuka), "ti andrebbe un tè?".

Ma vediamo brevemente quali sono i tipi più diffusi di tè in Giappone.

GYOKURO: il massimo tra i tè prodotti in Giappone. Nella fase finale della sua maturazione, prima della raccolta, questo tipo di tè viene tenuto per circa un mese all’ombra. Grazie a questa tecnica si evita che si formino sostanze responsabili del sapore amaro del tè.
Il risultato è un tè unico e non amaro.

MATCHA: prodotto con le foglie più pregiate, viene sottoposto alla stessa tecnica del gyokuro. Però, una volta raccolte, le foglie vengono passate al vapore e poi essiccate, in modo tale che si mantengano piatte. Infine le foglie vengono macinate con macine di pietra, in sottile polvere.
Il matcha, grazie al processo sopra descritto, è il tè con i fattori nutritivi migliori tra i vari tè giapponesi.

SENCHA: è un tè che viene fatto crescere fino al raccolto, sotto il sole.
Come per il matcha, viene passato al vapore. La durata del processo porta alla distinzione del sencha in due categorie
Asamushi sencha: generalmente prodotto con foglie più nobili, viene a contatto col vapore per tempi brevi. Il risultato è un tè dal colore verde delicato. Mantiene però un aroma molto pronunciato.
Fukamushi sencha: la permanenza nel vapore è quasi doppia rispetto all’asamushi. Il prodotto finale appare come una polvere grossolana che una volta a contatto con l’acqua calda si dissolve in un prodotto verde scuro meno amaro dell’asamushi.

GENMAICHA: si tratta di sencha o tè meno pregiato, unito a chicchi di riso tostato. Al palato il riso tostato lascia un retrogusto di nocciole tostate.

HOJICHA: le foglie vengono arrostite a 150-200°C. Il colore del tè è quindi marroncino e il sapore dovuto alla tostatura è predominante.

KUKICHA: prodotto con i rametti e gli steli della pianta, quasi un utilizzo dei prodotti di scarto. È leggermente spesso al palato e ha un sapore di nocciole.

GURICHA: tè raro, pari al solo 5% della produzione totale di tè giapponese. Dal profumo e aroma dolci.

Come sempre oggi online potete trovare facilmente confezioni di tè giapponese.
