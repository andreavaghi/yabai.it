---
title: "Il Matsuri (祭)"
date: 2017-07-16T14:49:27+01:00
draft: false
---
Ma chi l’ha detto che i giapponesi pensano solo a lavorare fino a tarda ora?
Pensate sul serio che vivano sempre e solo per l’azienda?
Certo, quando è il momento di lavorare, in Giappone si lavora seriamente e tanto. Ma quando è il momento di divertirsi, allora si cambia completamente registro.
E il divertimento e il tempo libero qui sono quasi sempre associati al cibo e al bere (sì, certo, alcolici!).

Oltre alle serate passate con amici o colleghi in una izakaya (l’equivalente della nostra osteria), un momento molto tradizionale per stare insieme e rilassarsi è quello che si chiama matsuri, che altro non è che la nostrana sagra o festival, declinato alla giapponese.

Il matsuri è spesso una festa legata alla celebrazione di eventi connessi alla tradizione, alla religione e alla storia giapponese.

Ce ne sono in tutte le città dell’arcipelago, in tutte le stagioni. Da piccoli eventi a cose grandiose che durano giorni. Uno dei più grandi e famosi è il Gion Matsuri di Kyoto, che nasce nel quartiere chiamato appunto Gion.

D’estate ci sono mille occasioni per andare a vedere spettacoli pirotecnici favolosi, sempre con un matsuri a corredo.

Anche se in molti casi all’origine delle manifestazioni ci sono motivazioni religiose o storiche, il matsuri rappresenta una delle più belle e spensierate occasioni per assaggiare una varietà enorme di “street food”, che si può acquistare presso colorate bancarelle. Generalmente sono disposte ai lati della strada lungo la quale si svolge l’evento e che porta molto spesso a un tempio.

Yakisoba (spaghetti saltati alla piastra con verdure e carne), karaage (pollo fritto), okonomiyaki (qualcuno lo chiama la pizza giapponese, anche se si tratta più di una frittata), wiener (wurstel), taiyaki (dolce a forma di pesce, letteralmente orata al forno), takoyaki (palline di pastella con all'interno un pezzetto di polipo, tako in giapponese) e via cosi!
Il tutto può essere accompagnato da birra o sake.

Ed è anche un’occasione per conoscere il lato chiassoso e “latino” dei giapponesi. Per cui vi suggeriamo, nel caso stiate progettando un viaggio in Giappone, di inserire nel vostro itinerario almeno una località ove si tenga un matsuri. Sempre che il vostro colesterolo ve lo consenta.

E fino al momento della partenza, ecco qualche immagine di un Giappone meno giapponese del solito.
