---
title: "Nihon Sankei: Amanohashidate"
date: 2017-03-27T14:56:08+01:00
draft: false
---
Amanohashidate è uno dei Nihon sankei, i tre più bei paesaggi del Giappone, tre luoghi che fin dall'antichità erano reputati come emblematici della bellezza offerta dalla rigogliosa natura dell'arcipelago.

Si trova nel nord della prefettura di Kyoto ed è raggiungibile in treno da Kyoto in due/tre ore, a seconda del treno scelto.

Amanohashidate, il cui nome significa grossomodo “il ponte del/verso il cielo”, è uno stretto corridoio di sabbia e terra ricoperto di pini che collega due sponde opposte della baia di Miyazu.

Esattamente come gli altri Nihon sankei, Amanohashidate è stato considerato un luogo di estrema bellezza fin dall'antichità e ancora oggi mantiene inalterato il fascino che tanto colpì coloro che ne celebrarono le lodi.

Secondo la leggenda Izanagi, una delle due divinità primigene della mitologia giapponese, volle costruire una scala che collegasse il cielo e la terra, ma un giorno, mentre era addormentato, la scala cadde nel mare, dando in quel modo origine a Amanohashidate.

Esistono diversi punti di osservazione situati sui monti che circondano la baia che permettono di osservare la bellezza di Amanohashidate nel suo insieme.

Una pratica molto diffusa quando si osserva questo luogo dall'alto è quella del matanozoki (guardare attraverso le cosce): bisogna mettersi con le spalle alla baia e piegarsi in avanti fino a far spuntare la testa fra le gambe. Nei giorni particolarmente tersi, osservando la baia da questa posizione a testa in giù si avrà l'impressione che il cielo e il mare siano come capovolti e che la striscia di terra di Amanohashidate galleggi in cielo.
