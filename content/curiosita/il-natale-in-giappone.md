---
title: "Il Natale in Giappone"
date: 2017-12-12T19:53:26+01:00
draft: false
---

Come abbiamo già avuto occasione di dire, il Giappone è un paese che ama moltissimo le ricorrenze stagionali, sia autoctone che importate dall'estero, e una di queste è naturalmente il Natale.

Non essendo il Giappone un paese di tradizioni cristiane, Natale non è considerato come festività nazionale ed è celebrato solo nei suoi aspetti più esteriori e consumistici (cosa che comunque succede anche da noi), ma non di meno chiunque dovesse capitare in Giappone a dicembre si troverebbe immerso in un'atmosfera decisamente natalizia, con bellissime illuminazioni, addobbi e babbi natale un po' dappertutto.

Sembra che la prima celebrazione del Natale in Giappone risalga alla metà del 1500, periodo in cui cominciarono ad arrivare nell'arcipelago i primi missionari cristiani, ma con l'avvento dello shogunato Tokugawa nei primissimi anni del 1600 il cristianesimo venne completamente messo al bando e per tutti i successivi duecento cinquant'anni gli unici a festeggiare il Natale furono le pochissime comunità cristiane clandestine sopravvissute e i commercianti olandesi a Nagasaki, gli unici europei a cui era concesso di mettere piede sul territorio nipponico.
Con l'inizio del periodo Meiji nel 1868 il bando sul cristianesimo venne meno e si crearono così le condizioni per poter ricominciare a celebrare questa festività.

Pur privo della sua carica religiosa, dagli inizi del 1900 il Natale cominciò a essere una ricorrenza riconosciuta dalla maggior parte della popolazione giapponese nei suoi aspetti più di colore, cosa che non venne sorprendentemente meno neppure durante la Seconda Guerra Mondiale.
Dal dopoguerra a oggi il Natale è diventato sempre più una normalità per i giapponesi e si sono autonomamente sviluppate delle tradizioni che sinceramente agli occhi di un italiano potrebbero risultare un poco bislacche.

Per esempio, per le coppie Natale è considerato una specie di secondo San Valentino: la sera di Natale è tradizione infatti uscire con il proprio partner a mangiare fuori e scambiarsi dei regali.
Il modo in cui invece le famiglie trascorrono il Natale è decisamente più simile al nostro, con i bambini che aprono i regali che Babbo Natale ha portato loro.

Una delle cose più curiose è forse però quello che in Giappone viene considerato oggi il cibo tradizionale di Natale, ovvero... udite, udite... il pollo fritto! E in particolare quello della catena americana Kentucky Fried Chicken!
L'usanza forse deriva dall'influenza avuta dalla tradizione americana di mangiare a Natale il tacchino arrosto, combinata con la scarsa diffusione del tacchino in Giappone e col fatto che il forno come lo intendiamo noi non è uno strumento di cucina tradizionale e pochissimi giapponesi ancora oggi ne possiedono uno in casa.

Oltre al pollo, altra tradizione culinaria natalizia nipponica è la cosiddetta "Christmas cake" (kurisumasu keeki), la torta natalizia.
Introdotta come consuetudine nella prima metà del '900, non si tratta di uno specifico tipo di torta, anche se nella sua versione più classica è fatta di pan di spagna e guarnita con panna e fragole.
La cosa che tendenzialmente la differenzia da una normale torta sono gli addobbi di zucchero di cui è guarnita, che rappresentano alberi di Natale, Babbo Natale o altre tipiche immagini natalizie.

Subito dopo Natale si entra nel periodo di quella che per i giapponesi è una delle più importanti festività di tutto l'anno, ovvero il capodanno.
Essendo una festa estremamente più sentita del Natale, già dal 26 dicembre la maggior parte degli addobbi natalizi scompaiono, sostituiti da quelli tradizionali di fine anno, di cui magari parleremo in un'altra occasione.
Unica eccezione sono le luminarie, che vengono invece tenute fino a gennaio, probabilmente a causa del fatto che servono a mantenere nell'aria un'atmosfera di festa che sicuramente ai negozianti non dispiace.

Se quindi vi dovesse mai venire voglia di saltare un Natale in famiglia e passarlo in un modo decisamente diverso senza però perderne l'atmosfera, forse un salto in Giappone potrebbe essere quello che fa per voi, per poi magari rimanere e godersi anche il particolare capodanno nipponico.
