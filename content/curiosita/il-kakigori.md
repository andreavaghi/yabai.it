---
title: "Il kakigōri"
date: 2017-06-26T14:50:44+01:00
draft: false
---
Chi è stato in Giappone in estate ha sicuramente sperimentato sulla propria pelle quanto la combinazione di alta temperatura e altissimo grado di umidità renda l'estate giapponese qualcosa che per un italiano risulta spesso difficile da sopportare.

Fra i vari mezzi che i giapponesi usano per combattere il caldo, ce n'è uno con cui anche noi abbiamo una certa familiarità, ovvero la granita.
Cosa c'è infatti di meglio in estate di una granita ghiacciata per togliersi la sete e sentirsi rinfrescati in mezzo al caldo e all'afa?

La "granita" giapponese, che si chiama appunto kakigōri (letteralmente "ghiaccio rotto") è un alimento davvero molto semplice.
Si tratta letteralmente di ghiaccio finemente tritato che viene poi ricoperto da uno sciroppo dolce che può essere dei gusti più vari: fragola, melone, limone, cola, ecc...

Pare che l'origine di questo dolce risalga addirittura all'epoca Heian (8º-12º secolo d.C.), quando era però un cibo riservato alle sole classi elevate, mentre bisogna aspettare la fine del 1800 perché il kakigōri cominci a diffondersi fra tutta la popolazione dell'arcipelago.

La preparazione del kakigōri avviene mettendo un blocco rettangolare di ghiaccio dentro una macchina dotata di un piano su cui si trova una lama circolare azionata a manovella (oggi esistono naturalmente anche quelle elettriche, ma...) che ha il compito di sminuzzare gradualmente il blocco. Sotto di essa viene posto un bicchiere in cui, una volta riempito di ghiaccio finemente tritato, viene versato lo sciroppo prescelto.

Per un paese con una tradizione di gelateria come quella che ha l'Italia, il kakigōri potrebbe risultare un po' "primitivo", ma cionondimeno non si può negare che si tratti di un efficacissimo rimedio alla calura estiva e un vero sollievo dall'afa.

Il kakigōri è incredibilmente popolare in Giappone e, anche se oggi ne esistono delle varianti anche più complesse e raffinate, rimane nella sua versione più semplice un dolce amatissimo che in estate si può trovare dappertutto, dalla festa di paese al grande matsuri e persino nei convenience store aperti ventiquattr'ore al giorno.
