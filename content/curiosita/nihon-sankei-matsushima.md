---
title: "Nihon Sankei: Matsushima"
date: 2017-02-27T14:59:30+01:00
draft: false
---
Matsushima è uno dei Nihon sankei, i tre più bei paesaggi del Giappone, tre luoghi che fin dall'antichità erano reputati come emblematici della bellezza offerta dalla rigogliosa natura dell'arcipelago.

Si trova nella prefettura di Miyagi, circa 350 km a nord di Tokyo e a una quarantina di minuti di treno dalla città di Sendai.

Il nome Matsushima significa "l'isola/le isole dei pini", e basta un'occhiata per capirne la ragione: la baia di Matsushima pullula di una miriade di isolotti più o meno grandi che sono per la maggior parte ricoperti da alberi di pino.

Questo luogo davvero magico è noto per la sua bellezza fin dal XV secolo e ispirò le opere di innumerevoli artisti, che in particolare notavano quanto Matsushima fosse un luogo ideale da cui osservare la luna, specialmente in autunno, un'usanza molto cara alla cultura giapponese.

Esistono numerosi dipinti e stampe che ritraggono Matsushima, ma la forte azione dell'erosione causata dal vento e dalle onde ha fatto sì che ciò che vediamo oggi sia leggermente diverso da quanto poterono osservare i poeti e i pittori che per primi si resero conto della bellezza di questo luogo, immortalandolo nelle loro opere.

Grazie alla sua natura di baia, fortunatamente Matsushima non ha subito gravi danni in seguito all'enorme tsunami causato dal terremoto che ha funestato il nord-est del Giappone l'11 marzo del 2011, e fin da poco dopo la tragedia le autorità locali si sono attivate per riportare alla normalità questo luogo di grandissimo interesse turistico e paesaggistico, di cui oggi si può nuovamente godere in piena tranquillità.
