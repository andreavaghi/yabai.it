---
title: "御飯 Gohan"
date: 2017-05-22T14:53:46+01:00
draft: false
---
Gohan (ご飯 o 御飯), il riso bianco giapponese.

Se sulla tavola degli italiani l'elemento che non manca mai è il pane, in Giappone questo è sostituito dalla ciotola di riso. Il significato di gohan è duplice: go (ごo 御) è semplicemente un prefisso onorifico, han (飯) significa riso bianco o riso bollito ed ha anche, in senso più allargato, il significato di “cibo” o “pasto”. Il “pane quotidiano” giapponese.
Ricordiamo che “riso”, inteso come il chicco non cucinato, si dice kome (米) o, in maniera più elegante o-kome (お米). In tempi recenti, la lingua giapponese ha fatto suo il temine inglese “rice”, traslitterandolo in katakana (i caratteri fonetici che vengono utilizzati proprio per traslitterare le parole di origine non giapponese): il risultato è uno strano termine che si scrive ライスe si legge “raisu” (ciò è dovuto al fatto che i caratteri katakana sono sillabici e, a parte la “n”, non prevedono consonanti a se stanti).

Dalla prima colazione, passando per il pranzo e finendo con la cena, la ciotola di riso è sempre presente in un pasto tradizionale.

E come il pane si addice alla perfezione ai piatti della nostra cucina, il riso si sposa allo stesso modo con i piatti della cucina giapponese.
Una delle cose che accomuna Italia e Giappone è il fatto di avere una profonda cultura culinaria, che si perde nel tempo e che, lungo strade e con risultati diversi, ha portato al perfetto connubio tra le varie pietanze.

Preparare il riso bianco è abbastanza semplice. Ovviamente avere a disposizione una “rice cooker” (la pentola elettrica appositamente studiata per cuocere il riso) rende la vita molto facile: basta seguire le istruzioni allegate all’apparecchio ed il gioco è fatto. Ma, se non vogliamo acquistare qualcosa di non indispensabile, ci si può arrangiare alla vecchia maniera con una semplice pentola per bollire la pasta.

Il primo passo consiste nel procurarsi il riso giusto. Il nostro riso, per sua natura, non è adatto al tipo di cottura. E’ quindi necessario trovare il riso giapponese. Dato il grande proliferare di ristoranti asiatici, oggi è abbastanza semplice reperirlo online o in negozi di alimentari d'importazione. Inoltre, ormai da tanti anni, alcuni produttori di riso lombardi e piemontesi hanno impiantato nelle loro risaie, alcune varietà di riso giapponese.
Naturalmente non esiste un solo tipo di riso. Come non esiste un solo tipo di farina o un solo tipo di pane, e come non esiste un solo tipo di riso italiano, vi sono molteplici tipi di riso anche in Giappone. E come in Italia sul pane si sono scritti infiniti libri, lo stesso si può dire del riso giapponese.
Per il nostro scopo è comunque sufficiente procurarsi un riso di buona qualità come per esempio "Okomesan Riso per Sushi ", facilmente acquistabile online.

Una volta procurata la materia prima, questa andrà lavata con acqua fredda. Messo il riso in una bacinella, la si riempie con acqua fredda e si rimesta il tutto fintanto che l’acqua assume un aspetto lattiginoso. A questo punto l’acqua va cambiata. Si ripete questa operazione due o tre volte, fino a quando l’acqua non cambia più di aspetto.

Il riso pulito viene messo in una pentola di acciaio e viene aggiunta tanta acqua quanto il riso (ad esempio: 3 bicchieri colmi di riso richiedono 3 bicchieri colmi di acqua).
Mettete sul fuoco a fiamma alta per portare l’acqua ad ebollizione.
Ad ebollizione iniziata, abbassate il fuoco al minimo e chiudete la pentola con un coperchio. L’ideale è un coperchio in vetro, così da poter controllare l’avanzamento della cottura senza mai rimuoverlo.
Quando l’acqua sarà stata tutta assorbita dal riso, ovvero dopo dieci minuti circa, spegnete il fuoco e lasciate riposare il tutto per una decina di minuti.
A questo punto il riso è pronto. Mescolatelo, possibilmente con un cucchiaio piatto in legno, e servitelo nelle ciotole ancora caldo e fumante vicino alle altre portate.  


Anche da solo, un po’ come il pane, è molto gustoso. Oppure potete provare a mangiarlo insieme allo tsukemono, verdure marinate, coloratissime e croccanti.

Sempre in tema di analogie con il pane, possiamo provare a realizzare gli onigiri (お握り o おにぎり, dove “o” è il solito prefisso onorifico e “nigiri” significa manciata ), le palline di riso bianco che spesso ci capita di vedere nei manga. In Giappone sono spesso utilizzate come cibo al sacco o come spuntino per chiudere un buco allo stomaco, proprio come i panini da noi.

Preparate una bacinella di acqua salata (la quantità sale come per l’acqua per bollire la pasta); immergete i palmi delle mani nell’acqua salata,  e prendete una manciata di riso ancora tiepido.  Lavoratelo con le mani in modo da creare una palla triangolare di riso come nella seguente immagine. 

L’acqua salata aiuterà ad evitare l’adesione del riso alle mani e ad assicurare la giusta sapidità dell’onigiri.
Esistono poi innumerevoli varianti, che si realizzano mettendo all’interno del riso un ripieno a piacere (ad esempio salmone o umeboshi, tonno).  Una foglia d’alga "nori" completa il tutto.

Nelle prossime settimante parleremo poi del curry giapponese, il quale è compagno inseparabile di grandi quantità di riso bianco.

Facciamo però attenzione ad un punto fondamentale: il riso così preparato non è il riso per il sushi!! Abbiamo semplicemente preparato il gohan, il riso bianco.
