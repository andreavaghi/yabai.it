---
title: "Turbo Toilet"
date: 2017-03-13T14:57:21+01:00
draft: true
---
Era la prima volta che andavo in Giappone.

Partito dal vecchio aeroporto di Malpensa, angusto e cadente, atterro sull’isola artificiale appena realizzata del nuovo aeroporto di Osaka Kansai.

Gli addetti alle piste dell’aeroporto hanno delle tute lilla che sembrano appena ritirate dalla tintoria, tutti hanno dei lindi guanti bianchi.

Mi trovo in Giappone per la prima volta, senza sapere molto di questo paese. Mi hanno mandato qui per lavoro e sono in compagnia di alcuni colleghi, incluso il mio capo.

Il viaggio in pullman verso l’hotel lo faccio col viso premuto sul finestrino, cercando di abituarmi alla luce così diversa da quella di Milano. Le automobili sono quasi tutte di colori molto tenui, la maggior parte bianche. Anche gli edifici, soprattutto le grosse strutture, hanno colori che tendono a confondersi con quello del cielo.

All’arrivo all’hotel ci attende lo staff della reception, in divisa e sull’attenti.

Il mattino dopo, puntualissimo ci attende nella hall Kono-san, emissario del nostro cliente, il quale ci scorterà fino all’azienda.

Dopo il cerimoniale dello scambio dei biglietti da visita (sul quale torneremo senz’altro a scrivere un post dedicato), inizia la riunione di lavoro. L’ospitalità giapponese non fa eccezione neppure in questa situazione: segretarie in uniforme da Office Lady (o OL come vengono chiamate normalmente in Giappone), continuano a portare te e caffè. Al  punto che iniziano i primi viaggi alla toilette.

Ed arriva il turno del mio capo. Anche i capi fanno pipì!!
Ma la vera sorpresa l'avrò al suo ritorno. Un fisico ed una voce da vero capo, con uno strano sorriso mi intima: “Bandini, vai in bagno!!”.
“Va bene che è il capo” penso, “ma che strano ordine”.
Mi ripete:  “Bandini, vai in bagno!!”. In fondo ne ho bisogno e, sebbene perplesso, mi reco in bagno.

E qui capisco: per la prima volta abbiamo visto di cosa sono capaci i giapponesi quando si tratta di tecnologia.
Di fianco alla tazza una pulsantiera degna di un televisore di ultima generazione. Ovviamente tutte le scritte sono indecifrabili. Per fortuna vengono in aiuto icone e disegni esplicativi. Un w.c. dalle mille funzioni sconosciute!!
Bisogna per forza sperimentarle tutte, dal suono registrato di acqua corrente che copre i rumori corporali, al tubicino che compare dal nulla e che crea un getto d’acqua per lavarsi. Ovviamente il getto è regolabile in intensità e temperatura.
Ci vuole un po’ ma, alla fine riesco anche a far scorrere l’acqua. Gioco ancora qualche istante coi comandi, poi realizzo che la riunione sta proseguendo e rientro.

E qui, con espressione beffarda, il capo mi stava aspettando. Come a dire: "adesso hai capito? Hai visto dove siamo finiti?" 

Ammazza, sti nippo!!!

Prima di recarvi in Giappone vi suggeriamo questo sito: Toto
