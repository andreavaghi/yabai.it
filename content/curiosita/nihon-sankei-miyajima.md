---
title: "Nihon Sankei: Miyajima"
date: 2017-04-24T14:55:25+01:00
draft: false
---
Miyajima è uno dei Nihon sankei, i tre più bei paesaggi del Giappone, tre luoghi che fin dall'antichità erano reputati come emblematici della bellezza offerta dalla rigogliosa natura dell'arcipelago.

Miyajima si trova nell'isola di Itsukushima, nella baia di Hiroshima, raggiungibile in mezz'ora di treno dalla città di Hiroshima e 10 minuti di traghetto.

Fra i Nihon sankei, Miyajima è certamente quello più famoso di tutti. A chiunque sarà capitato di vedere la foto di un enorme torii (i classici portali rossi posti all'ingresso dei templi shintoisti) che spunta direttamente dal mare: quello è il torii di Miyajima.

Il vero nome dell'isola e del tempio che si trova su di essa è Itsukushima, ma data la centrale importanza che questo tempio ha rivestito sin dall'antichità il suo nome ufficioso è diventato Miyajima, ovvero “l'isola del tempio”.

Per la sua bellezza e suggestività, l'isola di Itsukushima/Miyajima fu sempre considerata come un luogo dal profondo significato religioso, e si stima che la prima costruzione del tempio, seppur diverso da quello attuale, risalga al VI secolo.

Il grande torii è certamente l'elemento d'impatto più immediato di Miyajima, ma basta un breve giro nell'isola e fra gli edifici principali del tempio per rendersi conto di quanto questo luogo sia magico.

A seconda delle maree il tempio appare in due forme molto diverse fra loro. Quando c'è bassa marea è possibile camminare fino al grande torii che rimane completamente scoperto, mentre quando invece la marea si alza il torii spunta dall'acqua e tutto il tempio sembra come galleggiare sul mare.

Rispetto agli altri due luoghi che compongono i Nihon sankei, Miyajima è certamente una meta di turismo più classico ma non per questo di minor valore, e decidere di andare a visitare Miyajima può benissimo essere una scusa per passare un paio di giorni nella splendida Hiroshima. Ma di questo parleremo un'altra volta.
