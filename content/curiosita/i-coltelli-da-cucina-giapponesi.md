---
title: "I coltelli da cucina giapponesi"
date: 2016-09-02T15:04:07+01:00
draft: false
---
I coltelli da cucina giapponesi hanno una storia che può essere ragionevolmente legata alla storia della lavorazione di un oggetto tagliente molto più nobile e prestigioso: la katana, la spada giapponese dei samurai. La maestria dei fabbri giapponesi è effettivamente qualcosa che affonda le sue radici nel profondo medioevo giapponese, in quell’epoca definita Sengoku-jidai (letteralmente “epoca degli stati in guerra”) in cui le costanti e perenni guerre tra signori feudali portarono i fabbri che li armavano a forgiare spade affilate come rasoi, le famose katana, sviluppando tecniche metallurgiche sempre più raffinate.

Certo, tra una katana e un coltello da cucina c’è una bella differenza, ma non poco della lunga tradizione metallurgica dei mastri fabbri di katana rientra oggi nella realizzazione di coltelli giapponesi di qualità; si impiegano infatti  tecniche di forgiatura utilizzate per le spade tradizionali, come ad esempio le combinazioni di tipi di acciaio e tempre diverse sulla medesima lama, così da avere maggiore o minore flessibilità e durezza a seconda dei punti del coltello.

Negli ultimi anni, anche per il diffondersi della passione per la cucina giapponese dalle nostre parti, sushi in primis, nei negozi di casalinghi, nei supermercati, nelle coltellerie, si incominciano a vedere in vendita coltelli da cucina giapponesi. Tuttavia, nella migliore delle ipotesi, si tratta di coltelli realizzati industrialmente in Europa o negli Stati Uniti secondo i canoni estetici di quelli giapponesi. Per i veri appassionati di cucina in generale, e di cucina giapponese in particolare, ci sono un paio di cose che sarebbe bene sapere sui coltelli giapponesi.

Innanzitutto l'acciao che compone il coltello: Sul mercato ci sono diversi tipi di acciaio che in base alla destinazione d'uso variano nella loro composizione chimica. Mentre per le pentole, per esempio, è molto gradito un metallo ad alta inossidabilità per i coltelli si è alla continua ricerca di un equilibrio che venga incontro alle esigenze dei consumatori, perché al variare della quantità di cromo o di carbonio impiegati nella forgiatura del metallo cambiano l'affilabilità del prodotto finale e la sua inossidabilità. La tradizione occidentale e quella giapponese trovano la loro prima grande differenziazione proprio su questo tema dove, da un lato, in occidente, viene prediletta l'inossidabilità a danno dell'affilabilità del prodotto mentre dall'altro si tende a prediligere lame con prestazioni più elevate ma che richiedono una maggiore cura nella loro conservazione.

Un altro parametro da considerarsi è la durezza dell'acciaio. Questa è misurabile utilizzando il test di Rockwell ed è espressa in HRC. Un buon coltello occidentale utilizza acciai con una durezza che va da 54 a 60 HRC mentre un buon coltello giapponese ha una durezza che va da 60 a 65 HRC e oltre.

Quindi i coltelli giapponesi hanno un acciaio piú duro, ma cosa implica questo?
Tanto piú un acciaio è duro e tanto piú è possibile affilarlo. Quindi un acciaio duro permette di ottenere un coltello più affilato e che manterrà questa caratteristica più a lungo nel tempo.  Se si vuol tenere affilato un coltello a basso HRC occorre affilarlo spesso, praticamente ogni mese, anche se lo si usa per le normali attività di cucina.

Non ci sono però solo vantaggi, un acciaio con elevato HRC è per sua natura fragile e può facilmente incrinarsi o spezzarsi. Detto in altri termini, un coltello prodotto con acciaio ad elevato HRC tende a scheggiarsi mentre un acciaio con basso HRC tenderà a smussarsi.

Per evitare l’inconveniente, le lame dei coltelli giapponesi sono costituite da diverse lamine di acciaio. L’anima è formata da acciaio molto duro, che viene però “racchiuso” su entrambi i lati da acciaio molto più tenero. In questo modo è possibile realizzare lame molto affiliate, dure e resistenti allo stesso tempo.

Gli elementi che permettono ad un coltello da cucina di essere apprezzato sono tre: il grado di affilatura, la leggerezza e la tenuta del filo nel tempo. Rispetto a questi tre parametri i coltelli giapponesi hanno i migliori risultati. Questo fatto dipende in maniera marginale dall'alto contenuto di carbonio, anche se è una qualità importante, ma molto più importante è il processo di forgiatura della lama. La tecnica di produzione consiste in pratica nel ripiegare ripetutamente l’acciaio impiegato per le lame: l’acciaio per i coltelli giapponesi viene ripiegato, ritorto e battuto, così che sulla lama si formano venature e minuscoli disegni. Il risultato soddisfa sia le esigenze puramente funzionali che il lato estetico.

Quindi cosa contraddistingue esattamente i coltelli giapponesi? È soltanto la produzione, che vanta una tradizione centenaria? È la lunga lavorazione manuale con cui vengono fabbricati? O il materiale impiegato? La risposta può essere solo una: la combinazione di tutti questi fattori.

Ma vediamo un po’ alle principali tipologie di coltelli che si possono trovare in un negozio di lame in Giappone. Ne esistono varietà pressoché infinite, uno di forma apposita, stabilita e codificata in secoli di utilizzo, per ogni attività umana, non solo la cucina. Vi sono coltelli da carne, pesce, verdure, per tagliare le castagne o per spellare le anguille, per squartare o sfilettare pesci grandi o pesci piccoli, ostriche, e chi più ne ha più ne metta.

Deba Bocho: Per la particolare forma è il più classico tra i coltelli da cucina giapponesi, il più stereotipato. La caratteristica principale è quella di avere una lama molto spessa e pesante a sezione asimmetrica: da una parte, una delle “guance” è bombata, dall’altra è piatta. Questo, assieme alla lama che per la particolare forma viene ad essere piuttosto distanziata dall’impugnatura, serve proprio a facilitare il taglio del pesce o della carne in filetti o fettine. Il deba bocho non è ambidestro, la forma asimmetrica fa sì che i mancini debbano acquistarne uno fatto apposta per loro.

Coltelli da sashimi (yanagiba e takohiki): Anche questi coltelli hanno la tipica forma che li rende immediatamente riconoscibili ai più come “coltelli giapponesi” anche se meno del più tipico deba. Sono caratterizzati da una lama lunga e affusolata, questo perché la fettina di pesce per sushi e sashimi andrebbe tagliata con un unico movimento della lama, non facendo avanti e indietro come si farebbe per tagliare una fetta di pane. In questo modo non si sfibra la consistenza del pesce. Per far ciò una lama lunga è essenziale, ed è essenziale anche che sia poco spessa così da causare meno attrito possibile tra la carne e l’acciaio.

Na-kiri: Anche il na-kiri è abbastanza esotico nelle fattezze anche se meno nobile ed elegante. La forma è piuttosto tozza e squadrata. Il suo uso è difatti più popolare occupandosi principalmente del taglio della verdura.

Santoku: Altro coltello fondamentale è il Santoku. Il termine significa letteralmente “le tre virtù”. È il coltello tuttofare, che può essere usato benissimo per tagliare carne, pesce e verdure. Le tre virtù appunto. Il santoku tende ad essere più affilato del deba bocho ma ha anche la lama più sottile. È probabilmente il coltello più versatile tra tutti.

