---
title: "Diario Di Fukushima"
date: 2017-03-11T14:57:51+01:00
draft: false
---
Indice

Capitolo I: Tsunami due mesi dopo.

Capitolo II: Due giorni a Fukushima

Capitolo III: Fukushima 2.0
Testo e immagini di Stefano Bandini (www.stefanobandini.com) 

 

TSUNAMI DUE MESI DOPO

Dopo due mesi dallo tsunami che ha colpito il nord est del Giappone sono partito da Kyoto per unirmi ad un gruppo di volontari della Caritas Giapponese.

Lo scopo principale del viaggio era ovviamente dare una mano alle popolazioni locali, in particolare quelle di Shiogama, vicino a Sendai. Ma, come sempre, ho portato con me una macchina fotografica.

Prima della partenza mi sono chiesto se fosse il caso di riprendere immagini del disastro. Per settimane i media hanno mostrato tutto cio’ che c’era da mostrare e a volte anche di piu’; che senso ha aggiungere altre immagini, mi chiedevo. Ma e’ stata la gente incontrata sul posto a chiedermi di fotografare e far vedere quanto e’ rimasto dopo lo tsunami.

Descrivere a parole quanto si prova camminando sulle macerie di interi villaggi non e’ possibile, le immagini spero siano sufficienti.

Voglio ringraziare le splendide persone della Caritas di Shiogama e tutti i volontari con i quali ho avuto il piacere di lavorare.
 

Torna all'indice

 

DUE GIORNI A FUKUSHIMA

Da quando sono stato nel Tohoku per la prima volta, il nord-est del Giappone colpito dallo tsunami, è passato poco piú di un anno. Questa volta la meta è poco piú a nord della zona evacuata di Fukushima. Soma e Minami Soma, due piccole città di poche decine di migliaia di abitanti.

I negozi sono quasi tutti chiusi, i cartelli “affittasi” sulle serrande chiuse sono tanti. Di gente che cammina o in bicicletta non se ne vede, solo persone in automobile. È vero che è una giornata di festa, ma in Giappone non vuol dire che i negozi non siano aperti. Finalmente incontro due ragazze in bicicletta; quando le fotografo mi sorridono ed una bisbiglia “con questi capelli non sembro certo una modella”

Faccio un po’ di foto alla città fantasma e poi decido di andare verso la zona proibita. Ne approfitto per chiedere informazioni al tassista che mi guida verso il posto di blocco piú vicino: effettivamente dal giorno dello tsunami la città è cambiata, la gente è poca e non solo nei giorni di festa. Quelli che hanno perso la casa vivono altrove, chi ha bambini appena puo’ permetterselo lascia la città per il timore delle radiazioni.

Ci tiene pero’ a rassicurarmi: le rilevazioni delle radiazioni danno costantemente valori bassi, trascurabili. Secondo le ultime notizie, presto una prima zona sarà riaperta agli abitanti, aggiunge. Il problema principale è dovuto all’interruzione della rete dell’acqua e dell’elettricità.

Arrivati al posto di blocco il tassista mi attende mentre scatto qualche immagine del luogo. Quando risalgo in macchina mi dice: sarebbe interessante andare a vedere cosa c’è dall’altra parte, vero? Vero!

 

Tornato a Minami Soma mi incammino verso la costa. Voglio vedere il mare nel quale è stata scaricata l’acqua usata per raffreddare il nocciolo della centrale in avaria.

Per arrivare al mare attraverso la fascia di terra che era stata invasa dallo tsunami. Il paesaggio è quasi lunare, tutti i detriti sono stati rimossi, resta solo il terreno incolto. Sono le prime ore del pomeriggio, un po’ di nuvole coprono appena il sole ancora alto; il contrasto tra cielo e terra e tra cielo e mare è molto forte. La suggestione mi fa pensare ad un qualche strano effetto delle radiazioni.

 

La mattina dopo ho appuntamento con Sato san, un pescatore di Soma. Mi interessa sapere qualcosa di preciso sulla pesca nelle acque di Fukushima.

Sato san mi riceve a casa sua, insieme al padre, anche lui una volta pescatore.

Mi spiegano che la pesca per ora è sospesa. Nessuno mangia il pesce di Fukushima. Questo nonostante il fatto che la presenza di sostanze radioattive sia estremamente bassa. I pescatori vanno spesso a prelevare campioni nelle zone limitrofe alla centrale, per poi analizzare il pescato. Mi mostrano i documenti con i risultati delle analisi: a parte rare eccezioni, pesci presi molto vicino alla centrale, i dati sono molto confortanti.

Finito di bere il caffè, Sato san mi porta a trovare i suoi colleghi. Conosco così Matsumoto san e Hamauchi san, il capo della associazione dei pescatori di Soma.

Discorriamo un po’ sulla situazione e Matsumoto san mi racconta, con grande eccitazione, del giorno dello tsunami. Lui si trovava sulla barca quel giorno, l’onda era impressionante, come nel film “Una tempesta perfetta”, ci tiene a rimarcare.

Mi mostrano orgogliosi le loro barche. Quando dico loro che sono “kakkoii” (un termine che in italiano tradurremmo “fiche”, ma che non ha alcuna accezione volgare in giapponese) sono felicissimi.

 

Matsumoto-san racconta la sua esperienza

 

Sato-san

 

Matsumoto-san

 

Hamauchi-san

 

Sato san mi riaccompagna verso la stazione; passiamo davanti al mercato all’ingrosso del pesce. Un enorme capannone ora abbandonato. Mi chiede se voglio fare delle foto, ma la luce è troppo forte ora. Gli dico che torno dopo, nel tardo pomeriggio.

E così faccio, verso l’imbrunire torno al mercato e faccio delle foto. Chissà come era affollato poco piú di un anno fa quando i pescherecci tornavano in porto.

È quasi ora di cena, vado per l’ultima volta nella solita izakaya (tipica trattoria giapponese) dove ho mangiato in questi giorni. Questa volta scopro che sono ospite del proprietario. Non c’è modo di pagare, qui sono tutti contenti che di questi tempi uno straniero sia venuto a visitare Soma. Fantastica gente del Tohoku!

 
Mercato del pesce di Soma city

 

 

 Torna all'indice

 

FUKUSHIMA 2.0
Dopo tre anni ho avuto modo di fare una rapida visita a Soma City. Ecco come si presenta.
 
 
Il nuovo mercato del pesce di Soma city
Torna all'indice
Copyright testo e immagini Stefano Bandini www.stefanobandini.com 
