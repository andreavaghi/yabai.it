---
title: "I Kakinotane"
date: 2017-01-16T15:02:53+01:00
draft: false
---
La cucina giapponese è rinomata per la sua raffinatezza ma, come in ogni altro paese, presenta anche innumerevoli piatti molto semplici. In questo caso parliamo di snack. E per quanto riguarda gli snack il Giappone non è secondo a nessuno.

Vi presentiamo quindi i preferiti dello staff di Yabai: i kakinotane.

Possono essere definiti come cracker di riso, dalla forma allungata (circa 1,5 cm), cavi e dal colore marroncino, insaporiti con salsa di soia. Prendono il nome di kakinotane dalla loro somiglianza con i semi dei cachi (in giapponese kaki = caco, tane = seme).

 

 

Salati e leggermente piccanti, vengono generalmente venduti mischiati con una piccola dose di arachidi sgusciate. Grazie alla loro consistenza e alla caratteristica di essere cavi, sono particolarmente croccanti; tale consistenza si sposa bene con la maggiore durezza delle arachidi, rendendo il connubio molto piacevole da masticare.

Data la loro sapidità si sposano perfettamente con la birra o il whisky. O forse è meglio dire che si sposano pericolosamente con il whisky, dato che non si smetterebbe mai di mangiarne.

Possono essere acquistati in confezione “famiglia” da qualche etto di contenuto oppure in piccoli sacchetti monodose da portarsi dietro in viaggio o per evitare che una volta aperti possano perdere la loro fragranza.

La nascita dei kakinotane risale al 1923, grazie a Yozaburo Imai, fondatore della pasticceria Naniwaya di Nagaoka (prefettura di Niigata). Nel preparare dei senbei (tipici cracker di riso dalla forma tondeggiante, somiglianti a dei biscotti), distrattamente li pestò in una forma oblunga e così li cosse, dando origine ai primi kakinotane.

Per quanto riguarda invece l’introduzione delle arachidi vi sono varie leggende.

La prima vuole che nel bar dell’Imperial Hotel di Tokyo, nel 1955, per dare una nota più giapponese alle arachidi che venivano normalmente servite insieme agli alcolici, furono mischiati i kakinotane. Una seconda ipotesi vuole che la moglie del fondatore della Kameda (oggi uno dei più popolari produttori di kakinotane), mentre lavorava nel punto vendita della società, ebbe l’ispirazione di mischiare kakinotane e arachidi. Infine, altri sostengono che negli anni '50 furono un grossista che riforniva la fabbrica della Hitachi e un dipendente a mischiare le arachidi con i kakinotane, al fine di aumentarne il volume.
Nel tempo, inoltre, sono nate nuove versioni di kakinotane: aromatizzati al wasabi diventano ancora più piccanti, oppure aromatizzati all’ume (la prugna giapponese) assumono una interessante acidità. Per chi ama il contrasto dolce e salato, suggeriamo invece di provare quelli ricoperti col cioccolato.

